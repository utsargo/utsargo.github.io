---
title: "রৌদ্রকরোজ্জল"
date: 2016-01-27 12:20:55 +0600
published: true
layout: post
tags:
- কবিতা
- লেখালেখি
- প্রেম
- শহর
comments: true
---
রৌদ্রকরোজ্জল-
মেঘের দুপুর থেকে ভেঙ্গে পিষে
নিঙড়িয়ে জীবনের স্বাদ-
আমাদের বেঁচে থাকা৷
তবু এক আততায়ী বিষাদের ছায়া
ছুঁয়েছে আমার ত্বক, মজ্জায় ছুঁয়েছে প্রবল৷

শহর গরম গায়ে
সারারাত কাতরায়৷
কপালে জলের হাত, শীতল মমতা
কতকাল মাখেনাই৷
জ্বর গায়ে সারারাত শহরের প্রলাপ বকুনি৷

শহরের চোখ লাল,
আমারওতো পাঁজরে নীল আঁকিবুকি৷
আমরা বদল করি আল্পনা, আঁকা পট-
ক্রিমসন সন্ধ্যা বা ঘোলাটে আঁধার৷

আমার বিষাদ মাখি শহরের গায়ে,
আমার হাতে ও মুখে জ্বরের আবীর-
আহা! এই ঘোরে ছোঁয়া হলে দয়িতার ঠোঁট
মিলবে কি জল? রাতভর দেহজ শিশিরে
এঁকে দেবে এক হাসি
রৌদ্রকরোজ্জল?
