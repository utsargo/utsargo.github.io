---
published: true
date: 2015-09-09 13:49:08 +0600
orig_date: 2014-01-12 00:20:34 +0600
location: "বয়রা, খুলনা"
title: অভাব
layout: post
tags:
- ডুব
- লেখালেখি
- কবিতা
comments: true
---
আমি আসলে এরকম না।
ইলেক্ট্রিক্যাল তারে কোনো ঘুড়ি দেখে
কখনো মনে হয়নি,
দুদিন আগেও ঘুড়িটা আমার ছিল।
একগুচ্ছ মার্বেলের শোকে
দীর্ঘ দুপুর মনখারাপের ঘোরে, কাটেনি কখনো।
প্রকৃত প্রস্তাবটা এরকম,
আমি বিরহবিলাসী নই।

পৃথিবী মস্তবড়, ছোট ছোট পিক্সেলে ভেঙ্গে
মুখোশের দুনিয়ায়
আমি কিছু মুখ খুঁজে
সখ্য পাতাই।
তবুও অন্ধকার ঘন হয়ে এলে
এতটাই ঘন
যদিনা ছুঁয়ে দেখছি
যদিনা আমি শুনতে পাই
মিথ্যে বোধ হয় সমস্ত পৃথিবী।
প্লেলিস্টে সানাই বা বেহালার
আর্দ্র সঘন জয়জয়ন্তী
চাদরে ছাপানো ফুল
একটা কিছুর অভাবের অভাব জানায়।