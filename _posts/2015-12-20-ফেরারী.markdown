---
title: "ফেরারী"
date: 2015-12-20 02:25:33 +0600
published: true
layout: post
tags:
- কবিতা
- লেখালেখি
- প্রেম
comments: true
---
আঁধার সাঁতরে যদি ফিরে আসি ঘরে,
অথবা টাওয়ারের চূড়ো থেকে গোটানো ডানায়
ঘুম চোখে
ল্যাম্পপোস্ট সারি সারি
রানওয়ে চেনায় নগরী,
তার বুকে নেমে
ঘেমে
ফিরি।
জানি তুমি নেবেই আমায়।
বাউন্ডুলের রোখ
কিনবে না কোনো পুঁজিপতি,
তাই তার নাম নেই পারফিউমের
টার্গেট পিপলের মাঝে।
তবুও ভয় কী বলো?
আমি স্নান করি স্বেদে,
হৃদয়ের ঘ্রাণে
হৃদয় ভিজেছে আর
সুগন্ধী মজ্জায় মিশেছে প্রবল।
সে প্রবল কামনার স্রোতে
আমি ডুবে ভেসে উঠি
মহাকাল যেখানে স্থিরতা সত্য মেনেছে
সেখানে কে কিনবে আমায়?
কে খুঁজবে ফেরারী আমায়?
আমি তাই পালিয়ে আসবো
এ শহর, শহুরে আবর্জনা
আর ঘোলাটে আকাশ এই
নিদারুণ মিথ্যে সাক্ষ্য দেয় নিয়ত প্রচুর।
আমি সেই আদালত থেকে
আর সেই জেলের প্রাচীর আর জেলারের চোখ
ফাঁকি দিয়ে
যদি এক বনান্তের গাঢ় ক্যামোফ্লেজে
বয়ে এনে আদিম কামনা
জানি তুমি নেবেই আমায়।
বাহুডোরে লুকোবে তোমার
এই গোটা পৃথিবী-ফেরারী।

Dec 20, 2015
ঢাকা
