---
published: true
date: 2017-03-30 23:33:58 +0600
title: "পৃথিবীর মজ্জা থেকে"
layout: post
tags: ["কবিতা", অনুবাদ]
comments: true
---
**মূল: কাহলিল জিবরানের 'আউট অব আর্থ'**

প্রচণ্ড র‌‌োষে ছিঁড়েখুঁড়ে পৃথিবীর মাঝ থেকে পৃথিবী বেরোয়;
আর গম্ভীর, সৌম্য ভীষণ, পৃথিবীর পর থেকে পৃথিবী হাঁটছে।
পৃথিবীর থেকে আরেক পৃথিবী, প্রাসাদ গড়ছে আর স্তম্ভ তোলে গগনস্পর্শী, সুরম্য মন্দির,
এবং পৃথিবী বোনে পৃথিবীর গাঁথা, বিশ্বাস ও আইন।

পৃথিবীকে ক্লান্ত করে তারপরে পৃথিবীর সব কাজ আর
তার স্বপ্নের, কামনার সুপ্রভ স্রোত।

এবং পৃথিবীর ঘুম পৃথিবীর চোখে করে ভর, সুস্থিত শান্তির মত।
আর পৃথিবীর ডাক পৃথিবীই শোনে:
“আমিই গর্ভ আর আমিই সমাধি আমার,
এমনই থাকবো আমি গর্ভ ও সমাধি
যতক্ষণ ধ্বংস না আসে অথবা সূর্য এই পুড়ে ছাই হয়।”
