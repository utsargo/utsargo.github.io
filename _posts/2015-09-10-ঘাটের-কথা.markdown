---
published: true
date: 2015-09-10 16:31:12 +0600
title: ঘাটের কথা
layout: post
tags:
- প্রেম
- লেখালেখি
- কবিতা
comments: true
---
আমার একটা পাথুরে জনম কেটে গেছে।
বয়েই গেছে সে ছলছল
মাদকতা মাখা সুরে বিহ্বল
ছুঁয়ে গেছে।

আমার একটা পাথুরে জনম স্থবির অটল
প্রেয়সীর স্বেদে শ্যাওলা স্মৃতির
ইন্ধনে রোজ
নির্ঘুম রাত
বজরার আলো
পানসির দেহ বুকে নিয়ে তার
আলোর দেয়ালী দেখে দেখে।

আমার একটা পাথুরে জনম
কেটে গেছে ধ্যানী।
বুকের ওপর চুম্বন তার
রোদের আখরে
রূপোলি সময় এঁকে দিয়ে গেছে।

আমার একটা পাথুরে জনম কাটিয়ে দিয়েছি
আরো সহস্র পাথুরে জনম
প্রেয়সীর বুকে নোনা বাড়ে রোজ
রূপ ঘোলা হয়
বাঁকে মেদ জমে
তবুও ভিতরে নদী ছিল তার নদী আছে।
তবুও সে তার বহমান দেহ বয়ে নিতে নিতে
নগণ্য এক ঘাট মনে রাখে, ভালোবাসে।
