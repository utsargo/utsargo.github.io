---
published: true
date: 2015-09-19 22:58:34 +0600
title: "পথ: শহরনামা ০১"
layout: post
tags:
- প্রেম
- কবিতা
- লেখালেখি
- শহরনামা
comments: true
---
হাঁটতে থাকলে পায়ের তলায় শহরটা
ক্রমে ক্রমে জেগে ওঠে।
অপরিসর পথের কোণা ঘেঁষে সারি সারি ল্যাম্পপোস্ট
চোখ রাঙিয়ে দাঁড়িয়ে।
মানুষ, কুকুর, ফুচকাওয়ালা, বাদামের খোসা,
ভিখারি, দাতাকর্ণ, দেয়াল, ব্যানার,
ব্যানারের পরে কুৎসিত হাসি,
দেশপ্রেমিক বহুজাতিক কোম্পানী,
আমার স্বপ্ন, তোমার কাজল,
কাজলের মত অন্ধকার শহর,
শহরের মত সয়ে থাকা অভিমান,
পৃথিবীর মত চাপা গ্লানি।
আমি দেখি
আমি শুনি
আমি ঘ্রাণ পাই।
পায়ে মাড়িয়ে প্রচুর
আমি হাঁটি সতের বছর।
পথ হল পিতার মতই।
নাকি পিতারাই স্বপ্ন দেখিয়ে
পায়ের তলায় হয় বেপরোয়া পথ?
পথের কাহিনী হয়ে বেঁচে থাকে আমার ভিতরে।

এপ্রিল ০৩, ২০১৫, ১২:৩০ am
খুলনা
