---
published: true
date: 2015-09-12 22:00:00 +0600
title: "ক্লান্তি"
layout: post
tags:
- প্রেম
- কবিতা
- লেখালেখি
comments: true
---
ঝরে পড়।
মুঠো মুঠো বালি যেন
ক্লান্তিতে ভেঙে ভাঁজ,
খুলে নিয়ে খাম দেহটির ঝরে পড়।
মাটি আছে এখানেই
জল আছে, নদী এই
যদি বয়ে যেতে চাস স্রোতে,
যদি থেকে যেতে চাস
মিশে ভিজে স্বেদে তার
পলি হয়ে নিবিড় বুনটে,
তবে তুই ঝরে পড় এখনি সময়।
ঝরে থাক, পড়ে থাক ক্ষতি নেই।
দিগ্বিজয়ীয় দেহ-
তাও ঝরে যায় শেষমেশ।
মহেনজোদারো ঠিক ঝরে গেছে।
খেয়ালি সময়,
ঝরিয়ে দিয়েছে তার সব জৌলুস।
তুই তবু পাবি কিছু।
ঝরে পড়,
সেও জানে এ্যাবাকাসে
গুনে গুনে ক্লান্তির আঁক।
তোর বুকে ভালোবাসা
বুনে দিতে সমান সমান।

২০১৫-০২-২৩ ২৩:২৯
খুলনা
