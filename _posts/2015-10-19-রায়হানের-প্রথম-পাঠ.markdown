---
title: "রায়হানের প্রথম পাঠ"
date: 2015-10-19 22:59:16 +0600
published: true
layout: post
tags:
- লেখালেখি
- গল্প
comments: true
excerpt_separator: <!--more-->
---
### ১ ###

রায়হান রোজ ওর মায়ের সাথে আসে আমাদের মেসে। রান্নার বুয়ারা সাধারণত খালা হন, ইনি হলেন আপা। জিজ্ঞাসা করলাম, “তোমার নাম কী?”
\: মোহাম্মদ রায়হানুল কবীর।
\: স্কুলে পড়? কোন ক্লাসে?
\: আকলিমা স্কুলে পড়ি।

এই হল আমাদের পরিচয়।
<!--more-->
### ২ ###

দু-একদিনের ভেতর ওর ওপর জেরা করে গেলো রুমের প্রত্যেকটা মানুষ। যৌথ সিদ্ধান্তে আসা গেল ও যে বাড়ির ঠিকানা, বাবার নাম বলতে পারে না এ নেহায়েতই তার মায়ের গাফিলতি। বাবার কথা বললে বলে, “বাবার এক্সিডেন্ট হইছে, অনেকদূরে, আসবে একদিন।”

আপার সাথে তার স্বামীর ছাড়াছাড়ি। কী একটা ব্যাপারে চলছে মামলাও। রায়হানকে নিয়ে থাকেন ভাইয়ের বাড়িতেই।

### ৩ ###

ছেলেটা দুষ্টু, ভয়ানকরকমের। মেসজীবনের এক নিয়মকানুন থাকে। ও তোয়াক্কা করে না কিচ্ছুর। বড় কিছু হওয়ার ইতর ইচ্ছা এখনো ঘাড়ে চেপে বসেনি। নির্ভয়ে তাই লাফ দেয়। নীচতলায় শোনে দুমদাম আওয়াজ। এই ডিজর্ডার কতক্ষণ সহ্য হয়? ভয় দিতে বললাম, “কাল থেকে বই নিয়ে আসবা, পড়বা।”

### ৪ ###

উৎসাহের সাথে বইপত্র নিয়ে হাজির। নীল ডোরমনের ব্যাগে ছেঁড়াখোঁড়া খাতা-বই-কলম। দুর্দান্ত ছাত্র। বইয়ের ওপর ইচ্ছেমত এটা ওটা দেখিয়ে নিজের ইচ্ছেমত বর্ণ বলে। একটুপরে পাতা ছিঁড়ে বলে, “নৌকা বানায় দেও।”

### ৫ ###

নৌকা বানানো হচ্ছে, পড়া হচ্ছে না। গুজব শুনেছি, আমি কখনো বানান করে পড়িনি। আমার মেধার সাথে বীপরীতমুখী গুজব। তবুও মনে করতে পারছি না আমি কীভাবে পড়া শিখেছি। আমার প্রেমিকা পড়াশোনায় আমার চেয়ে কৃতকার্য, পড়ানোতেও। তারই শরণাপন্ন হলাম। চেহারায় মিল আছে এমন শব্দগুলো একসাথে শেখাতে বললো। বললো তাই দিয়ে ছোট ছোট শব্দ শেখাতে, শ্লেট, চক কিনতে।

### ৬ ###

শ্লেট এসেছ, চক অর্ধেক খরচ হয়েছে। '৩' শিখলো, 'ত' শিখলো, 'অ', 'আ' এগুলোও শিখলো। 'ক', 'ব', '২', 'ই' এমন আরো কয়েকটা শব্দ। মিল না পেয়েও 'ম' শেখালাম, 'মা' শেখালাম। লেখা পড়ে বোঝা কঠিন তার, তবু, ‘মা’ একটু ধীরেসুস্থে সময় নিয়ে লেখে।

### ৭ ###

'ব' দিয়ে ‘বাক’, ‘বাজ’, ‘বালি’, ‘বাসন’, ‘বাহির’ এমন কতশত শব্দ শিখলো। শুধু ‘বাবা’ শিখাইনি। এক্সিডেন্টে বাবা একসময় বরং মৃত প্রমাণিত হোক। যে বাবা দিনশেষে বাড়ি ফেরে না চকলেট হাতে, কোলে নিয়ে ঘুরতে যায়না, দেখতে আসেনা, রাতের বেলা শীতে কাঁপলে বুকের ওম দেয়না, সে বাবার হারিয়ে যাওয়াই ভালো। যে শব্দটা সবচেয়ে সহজ হত, তার অস্তিত্বে শব্দটা যখন শুধু যন্ত্রণাই বয়ে আনবে, আমার সাহস নেই তার প্রথম পাঠে সেই শব্দের সংজ্ঞা দেওয়ার। সত্য কঠিন, এ সত্যকে ভালোবাসার ক্ষমতাও আমার নেই।

### ৮ ###

\: রায়হান! দাঁড়াও। 'বাবা' বানান করো তো...
\: জানিনা ম্যাডাম।

Oct 19, 2015, 9:16 PM
ঢাকা
