---
published: true
date: 2015-09-18 02:40:33 +0600
title: "থাকবো না"
layout: post
tags:
- প্রেম
- কবিতা
- লেখালেখি
comments: true
---
যখন কোথাও থাকবো না আমি
তখন? কিছুনা।
যতক্ষণ আছি
জেনো
অন্ধকারে পরস্পর
অনিবার্য পতন চাষ করে যাবো।
যখন কোথাও থাকবো না আমি
পতনোন্মুখ না হয়ে থমকে যেয়ো।

যখন এখানে অথবা সেখানে
যত্রতত্র আমার উপস্থিতি
তোমায় কখনো বিরক্ত করবে না আর।
কপালের পরে হাত রাখবে না
বুকের গভীরে চুম আঁকবে না
তখন? কিছুনা।
দিন কেটে যাবে।

এবং দিনের শেষে আরো দিন
প্রতিদিন, প্রতিটাদিন তখন
কেটে যাবে।
এক নক্ষত্র বারুদ জ্বলছে যার বুকের ভেতরে,
তাকে ছাইচাপা দিলে
অভিমানী পৃথিবীর গণ্ডি তার
ক্রমশই ছোট হয়ে আসে
আগুন নেভেনা।
যখন আমার থাকা হবেনা এখানে
জেনো
তখন? কিছুই হবেনা তোমার।

Sep 18, 2015, 2:39 AM
Dhaka
