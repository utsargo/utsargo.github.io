---
title: "তোমার সঙ্গে"
date: 2016-04-10 02:00:51 +0600
published: true
layout: post
tags:
- কবিতা
- লেখালেখি
- প্রেম
- বিষাদ
comments: true
---
তোমার সঙ্গে আমার একটু কথা ছিল।

অনেক আকাশ আটকে আছে বুকের ভেতর-
নীলাভ শরীর;
তোমার সঙ্গে আমার একটু ব্যথা ছিল।

তোমার সঙ্গে এই জীবনের হিসেব-কিতেব
আর জনমে মিলিয়ে নেবো,
চুকিয়ে দিও নীলকণ্ঠ ফুলের দামে।

তোমার সঙ্গে পাঁজর ভাঙার গল্প ছিল।

পথের বাঁকে
কোথায় গেলে?
পথের বাঁকে
দেখছি না যে!
মাতাল হাওয়ায়
মেহগনির বীজের মতন
ঘুরতে ঘুরতে ছিটকে গেলাম,
বুকের থেকে সরে এলাম
বুকের থেকে অনেক দূরে-
অভিমানে?

তোমার সঙ্গে আমার অনেক মান-অভিমান-
চুম্বনে সব গেঁথে নিয়ে
সাজিয়ে দিও আমার ব্যথার উপাখ্যানে।

তোমার সঙ্গে আমার একটা জীবন ছিল।