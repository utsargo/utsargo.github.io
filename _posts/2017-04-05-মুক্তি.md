---
published: true
orig_date: 2017-04-02 01:32:36 +0600
date: 2017-04-05 21:37:59 +0600
location: "বাড্ডা, ঢাকা"
title: "মুক্তি"
layout: post
tags: ["কবিতা"]
---
মুক্তির চেয়ে প্রিয়তর কোনো সুখ নেই
কোনো গান নেই এত সুমধুর
কোনো দীঘি এত শান্ত দেখিনি-
স্থিরতা জেনেছে এমন।
মুক্তির চেয়ে প্রিয়তর দুঃখ এখনো হৃদয়ে বাজেনি।
প্রিয়তর আর কোনো বোধ মুক্তির চেয়ে-
কোনো ছায়াপথে, আলোয় আলোয়
আমায় এখনো স্পর্শ করেনি।

আমাদের সামগ্রিক অন্ধকারের সমস্ত ক্যাকাফনি
সমস্ত পাঁশুটে রঙ
নির্বিবাদী কীটের বেঁচে থাকা
কেবলই অগভীর পাকে আমার গেঁথেছে।
যদি মুক্তি মিলত নিজের থেকেই একবার!
আমি ঘুরে ঘুরে মেহগনি বীজের মতন
পৃথিবীর স্বত্ত্বায় নির্মোহ আছড়ে পড়তে থেকে
কেবলই বুকের ভেতর রিনিরিনি
সুমন্দ বাতাসের গান-
শুনতাম।
ব্যক্তিগত অন্ধকার ছিঁড়েখুঁড়ে নক্ষত্রের মত
কেবল দীপ্তিমান সেইসব দিনে
বকুলের সুঘ্রাণে উপচিয়ে বুকের উঠোন
মহাবিশ্বে অবিমিশ্র ছড়িয়ে যেতাম অবিরত।

