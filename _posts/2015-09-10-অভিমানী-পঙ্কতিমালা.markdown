---
published: true
date: 2015-09-10 16:29:49 +0600
title: অভিমানী পঙ্কতিমালা
layout: post
tags:
- প্রেম
- লেখালেখি
- কবিতা
comments: true
---
ঘুমপালানো মেঘের দলে
রামধনুকের সাতটা আঁচল
মেলে দিতেই
আমার চোখে শ্রাবণ আসে?
তোমার চোখে কালবোশেখি
কাজল কোনো?

প্রদীপখানি জ্বালতে গেলেই
দমকা হাওয়া নিবিয়ে দেবে
সেই ভয়ে কি তোমার আঁচল
সলতে হল?
বুকের কাছে ব্যথার যোগান
পুড়িয়ে আমার রাত্রিযাপন।
কেমন করে
এমন রাতে আসলে তুমি?
বজ্র হয়ে এক পলকে
নাকি কোনো দখিন হাওয়া?

আমার পায়ের পথ ফুরলো ঘরের বাঁকে।
আমার ঘুমে শিউলিগন্ধি স্বপ্ন এখন।
আমার বুকে সুর জাগাবে,
সোনার কাঠি রূপোর কাঠি
ছুঁইয়ে ব্যথার ঘুম ভাঙাবে,
এরই জন্য
এত চাওয়ায় বাঁধলে আমায়?
