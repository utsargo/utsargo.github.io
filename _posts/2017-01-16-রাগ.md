---
published: true
date: 2017-01-16 03:11:48 +0600
orig_date: 2016-12-30 01:56:25 +0600
location: "বয়রা, খুলনা"
title: "রাগ"
layout: post
tags: ["কবিতা"]
--- 
আজকাল আমার ভীষণ রাগ হয়।
বস্তুতঃ রাগ ছাড়া আর
কিছুই এখন আমার হয় না।
মনে করো ছুঁলে,
আমার তো গলে যাওয়ার কথা স্পর্শ পেলেই!
চুমুর ধারাপাতের ভুল উত্তর হবে শুধু।
কন্ঠে জড়িয়ে থেকে বোষ্টুমির কন্ঠী যেমন
গিরিখাদ বেয়ে ক্রমশ ভাটির দেশে আসা-
তেমনই কথা ছিল।
অথচ, আমার শুধু রাগ হয়।
আমি কেবলই জ্বলে উঠি,
কেবলই উথাল-পাথাল,
কেবলই ঝড়ের তানে বেদনার সঙ্গত শুনি।
আমার ভীষণ রাগ হয়।
যারা আসে চলে গিয়ে আরো বেশি করে থেকে যেতে,
তাদের ওপর,
আমার ভীষণ রাগ হয়।