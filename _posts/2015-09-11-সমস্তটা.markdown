---
published: true
date: 2015-09-11 16:47:14 +0600
title: "সমস্তটা"
layout: post
tags:
- প্রেম
- লেখালেখি
- কবিতা
comments: true
---
মাথার ভেতর
অন্ধ একটা প্রজাপতি
নিজের ডানার রঙ জানেনা।
মাথার ভেতর
একটা বধির ঝিঁঝিঁপোকা।
মাথার ভেতর
নিখাদ প্রেমের কথকতায়
সুর মেলেনা
সুর কেটে যায়,
রঙ মেলে না
ক্যানভাসেতে ছটফটে রঙ।
ঘুম মেলে না
ঘুম যে ভীষণ পাগলি আমার।
ঠোঁট যে ভীষণ সর্বনাশা
ঠোঁট ছুঁতে চায়,
বিষ নিতে চায় বাঁচার ছলে।
মাথার ভিতর
ভীষণ গাঢ় মরমিয়া
সুর শুনি আর
মৃত্যু দোলে,
দুলিয়ে তোলে
সমস্তটাই।
সমস্তটাই কতখানি?
অনেকখানি।
তল জানিনা,
সাঁতরে যে তার
কূলের নিশান দেখতে গিয়ে
ক্লান্ত হলেম।
হয়ত তবু
সমস্তটাই সমস্ত না।

Aug 15, 2015, 10:02 PM
Dhaka
