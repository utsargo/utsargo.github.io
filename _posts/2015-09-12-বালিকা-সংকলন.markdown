---
published: true
date: 2015-09-12 19:20:22 +0600
title: "বালিকা সংকলন"
layout: post
tags:
- প্রেম
- কবিতা
- লেখালেখি
comments: true
excerptify: true
---
বালিকা তোমায় একটি পলক দেখা-
হাজার জন্ম অনিমেষ কেটে যাবে
<!--more-->

### বালিকাকে নিয়ে লেখা ক্ষুদ্রদেহ বৃহৎপ্রাণ কবিতাসমূহ ###

৩০ নভেম্বর ২০১৪, রাত ৮:৪৬

বালিকা তোমার বুকের বোতামে ‘মানা’।
বালিকা আমিও চোরাগোপ্তা ঘাতক।
বালিকা তোমায় করবোই খুন আমি।
বালিকা জানো না? আমি অন্তর্যামী!

০৬ মে ২০১৫, রাত ১০টা ৪৩

বালিকা আমার সইছে না আর তর,
বালিকা আমায় এক্ষুণি নক কর!

০৮ মে ২০১৫, রাত ১২টা ১৯

বালিকা তোমার চোখে জল ঠোঁটে রোদ।
বালিকা আঁকছ এ কেমন প্রতিশোধ?

০৮ মে ২০১৫, রাত ১২টা ৪৭

বালিকা কখন পড়বিরে ভেঙে মেঘ?
বালিকা জানিস? এবুকে তুমুল খরা...

০৮ মে ২০১৫, রাত ১২টা ৫২

বালিকা জেনেছে ব্যথার সান্ধ্যভাষা।
বালিকা জানাবে আমায় সে গূঢ় কথা?

০৮ মে ২০১৫, রাত ১টা ০৭

বালিকার চোখে তারাপুঞ্জের সাধ-
মেঘ হয়ে ঢাকি তাই তার অভিমান।

০৮ মে ২০১৫, রাত ১টা ২১

বালিকা আমায় ক্রুশিফাই করে রাখো
আঁধারের গায়ে জীবন্ত অপরাধ।

০৮ মে ২০১৫, রাত ১টা ২৫

বালিকা তোমার বুদ্ধু করছে ভুল
কান টানতে বা ছিঁড়তেই পারো চুল।

০৮ মে ২০১৫, রাত ২টা ৫৭

বালিকা ঘুমোয় দুই চোখ ফোলা তার।
বালিকা ঘুমোলে ঠোঁট কাঁপে অভিমানে...

০৮ মে ২০১৫, দুপুর ৩টা ৩৮

বালিকা তোমার কখন ভাঙবে রাগ?
পরের লাইন আসছে না ছাই মনে!

০৮ মে ২০১৫, রাত ৯টা ৩৮

বালিকা আমার অভিমান কেন আগে
ঠোঁট ছুঁয়ে গেলো বেয়াদব কোল্ডড্রিঙ্কস?

মে ১২, ২০১৫, রাত ১২টা ১৮

বালিকা তোমার এক্সাম কেন কাল?
বালিকা আমার লাগছে না আর ভালো।

১২ মে ২০১৫, রাত ১২টা ৪৬

বালিকা কখন রাত্তিরে ভাত খাবে?
বিছানায় শুয়ে অস্ফুট খুনসুটি...

০৭ জুন ২০১৫, রাত ১২টা ৫৩

বালিকা তোমার চিবুকের গিলোটিনে
কাটা পড়ে গেছে নতজানু এই মাথা।

১৪ জুন ২০১৫, রাত ১টা ৫৪

বালিকা তোমার শ্বাসরোধী অভিমান
বালিকা আমার মৃত্যুর পরোয়ানা।

০২ জুলাই ২০১৫, রাত ১০টা ৫৩

বালিকা এখানে রাত্রি নামে না জানো?
সুররিয়ালিস্ট কল্পনা মধুমাস।
আমার স্বেদের গাঢ় শিশিরে ভিজে
কীভাবে জমবে ও বুকে সবুজ ঘাস?
তবুও বালিকা, প্রেয়সী বালিকা জেনো
তুমুল খরায় সবুজের নেশা মেখে
আমিও ভীষণ চাতক-তেষ্টা নিয়ে
পাঁজর পুড়িয়ে বুক খুঁড়ে নেবো জল।

৪ সেপ্টেম্বর ২০১৫, রাত ১টা ১৯

বালিকা তোমার দেহ থেকে ছিঁড়ে স্তন
আমার পাঁজরে ক্ষতর সমান করে
আঁকবো কী আমি নীলাভ হতাশ্বাসের
ধুলমাখা প্রেম হৃদয়ের কাছে গাঢ়?

৫ সেপ্টেম্বর ২০১৫, রাত ১টা ৯

বালিকা আমার মেঘলা রাতের ঘোরে
চন্দ্রমগ্ন একাকী অকস্মাৎ
পায়ের তলায় রূপোরঙ ল্যাম্পপোস্ট
হঠাৎ বিঁধছে সুতীক্ষ্ণ তার ফলা।
আমি ঘরে ফিরি, ঘর ফেরে রাস্তায়
আমি পথে নামি, ঘুমায় ক্লান্ত পথ।
আমি মেঘ থেকে নেমে আসে দেখি কালি
আমাকে ভেজায় অন্ধকারের রাত।
বালিকা আমার মুক্তি মিলবে কবে?
বিহ্বল রাতে বিমূর্ত নিঃশ্বাস
ছুঁয়ে ছুঁয়ে কবে শুদ্ধ হবার দিন?

১৫ সেপ্টেম্বর ২০১৪, রাত ২টা ৪১

বালিকা, জানো কি? নিমগ্ন এইরাতে
মগজের ভাঁজে পরত পরত ধোঁয়া
তবু এ অধর ভোলেনি স্পর্শ সেই
হৃদয়ের থেকে, খসে পড়া এক তারা
একটি নিমেষ, অধরে অধর ছোঁয়া।

০৮ অক্টোবর ২০১৫, রাত ১১টা ৩৮

মেঠো চাঁদের ডাক শুনেছি
অন্ধকারে সাঁতরে পাড়ি
বালিকা এই পীচের সাথে
আমার হবে ভীষণ আড়ি।
যুদ্ধ ভীষণ, রক্ত ভীষণ
ঘাম গলে জল স্বেদের গভীর
সুঘ্রাণে তার নিয়ম ভেঙে
বেয়নেটের প্রেমের গাঁথা
শরীরে ফেটে রক্তস্রোতে
বালিকা তোর দুহাতে আজ
খুন হবো তাই সাঁতরে আসি
আমার যত অন্ধকার আর
নিস্পৃহতার অবহেলা।

২৯ অক্টোবর ২০১৫, রাত ৯টা ৫১

বালিকা আমার ব্লাইন্ডস্পটের মোড়ে
গাঢ় নিঃশ্বাসে ছড়ালে কী সুবাতাস!

২৯ অক্টোবর ২০১৫, রাত ১১টা ৫৯

বালিকা তোমার এ তীর শব্দভেদী-
আমার বুকের ভেতর সে চিৎকার
স্তব্ধ আকাশে বেদনার নক্ষত্র
জানলো না আজো তারই নিষেধ জেনে।

৩০ অক্টোবর ২০১৫, রাত ১২টা ৫১

বালিকা তোমার ঋতু-রতি-স্বেদে মিশে
জেনেছি শুদ্ধি, পবিত্রতার ঘ্রাণ।

২৩ মে ২০১৬, রাত ১টা ৫১

বালিকা তোমার অস্ফুট 'ভালোবাসি'
বালিকা আমার চিরজন্মের খেদ।

৩ জুন ২০১৬, রাত ৯টা ৯

বালিকা তোমার দেহজ শিশির জমে
বুকের গভীরে সরোবর টলমল।
বালিকা আমিও মরবো সেখানে ডুবে
রবো সমাহিত, নির্বাণে কালাতীত।

১০ জুলাই ২০১৬, রাত ১০টা ৫৬ 

বালিকার চোখে বিস্মরণের ঘোর।
অনাকাঙ্খিত আমার ঝাপসা দিন-
আমি মুছে যাই, মুছে যায় সব কথা।
বালিকা, জানো কি? এ বুকে প্রবল ব্যথা?

১৪ জুলাই ২০১৭, রাত ১২টা ২৬

বালিকা এখন যোজন যোজন দূর
আমার অনেক কথার সমুদ্দুর।

২৯ জুলাই ২০১৬, রাত ১টা ৫৩
শ্বাপদ অন্ধকার কুঁড়ে খেলে বুকের ভেতরে
বালিকার ভাঁজে ভাঁজ রেখে মিশে যেতে অশরীরী
প্রবল ইচ্ছে হয়। বিমর্ষ পতনের গান
বিঁধে থাকে চোখে বুকে, আর স্বেদে কামনার ঘ্রাণ।

২ জুলাই ২০১৭, রাত ১২টা ১৬
