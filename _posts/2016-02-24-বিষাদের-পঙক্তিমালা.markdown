---
published: true
date: 2016-02-24 20:59:00 +0600
layout: post
title: "বিষাদের পঙক্তিমালা"
comments: true
published: true
tags: ["কবিতা","প্রেম","লেখালেখি","বিষাদ"]
---
এত গভীর বিষাদ 
ছোঁয়নি আমাকে বহুদিন।
আলকাতরার মত ঘন জমাট আঁধারে
মৃদু বাতাসের মত
এত গভীর বেদনা, 
বহুকাল তন্ত্রীতে সপ্তকের তোলেনি সুর।
আমার যা হারানোর
তাতো এই হাতের মুঠোয় ধরে আছি।
এখনো ভয়ের দিন
সমাগত হয়নি এখানে।
এখনো পায়ের পথে
ধুলোগুলো ভালোবাসা আঁকে।
তবুও বিষাদ এই, এই বেদনাটা
আমাকে বিদ্ধ করে।
বর্শার মত
ফুঁড়ে দেয় এফোঁড়-ওফোঁড়।

ল্যাম্পপোস্টের শরীরে নিবিড় কুয়াশা
শীতলতা রাখে।
আর কোনো তথাগত কাক
তার পরে ধ্যানী।
এত গভীর ধ্যানের ঘোর
আমাকে ছোঁয়নি বহুদিন।
পৃথিবীর অর্ধেক অন্ধকারের অধিকারে
তারপর কুয়াশায় বিভ্রান্তির শিকড়
গভীরে প্রোথিত।
এসবের থেকে দূরে
মানুষের রক্তাক্ত ইতিহাসে
যেসবের হয়না বয়ান,
সেখানেই
এত তুমুল রক্তক্ষরা
এ হৃদয়,
ছিল আমার অজানা।
