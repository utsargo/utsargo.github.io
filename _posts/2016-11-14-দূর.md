---
published: true
date: 2016-11-14 01:20:20 +0600
title: "দূর"
layout: post
tags: ["কবিতা", "বিষাদ"]
--- 
তুমি আমার যোজন যোজন দূর
মাঝখানে এই নীরবতার স্তব্ধ সমুদ্দুর।
কথার নৌকা ডুবলো কবে ঝড়ে
নিভলো আলো তোমার বাতিঘরে।
বুকের কাছে জমটি অন্ধকার
পুব-জানালায় তারার হাহাকার।
ঘাসের পরে শিউলি ফুলের ঝাঁক
ডাক পাঠায় কি? পাঠায় না সে ডাক।

তুমি আমার যোজন যোজন দূর
মাঝখানে এক অন্ধকারের রাত।
মাঝখানে এক নিকষ বিভীষিকা
কেমন ভীষণ, আকাশছোঁয়া দেয়াল।
তুমি আমার বুকের কাছেই ছিলে
কেমন করে এতো দূরে এলে?

আমি এখন যোজন যোজন দূর
মাঝখানে এক ব্যথার সমুদ্দুর।
তবু তোমার কথার নাবিক এলে
বাতিঘরের আলোটা দাও জ্বেলে।
দখিনদিকের জানলাটা থাক খোলা
ভালোবাসা বুকের কাছে তোলা।
ভোরবেলাটায় শিউলি-স্মৃতির বনে
যদিও যাও, পা ফেলো সাবধানে।