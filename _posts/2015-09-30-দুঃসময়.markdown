---
published: true
title: "দুঃসময়"
date: 2015-09-30 09:29:18 +0600
layout: post
tags: [কবিতা, লেখালেখি, দুঃসময়, পৃথিবী]
comments: true
---
#### এই কবিতাটি আমার বন্ধু আশরাফুল আলমের জন্য। ৩০ সেপ্টেম্বর ২০১৪তে আনসারুল্লাহ্ বাংলা টীম তাকে হত্যা করে। ####

পেঁজা পেঁজা মেঘ স্বচ্ছ আকাশ নীল
আমার বুকেও জল জমে এই শীতে।
অযুত শিউলী কারো হাতে স্তুপীকৃত,
মুখে ঢেলে দেয়, চুম্বন আঁকে ঠোঁটে।
সময় সহজ, সহজেই মুছে যায়
একটি একটি মুহুর্ত আমি বাঁচি।
একটি একটি মুহূর্ত হারালেই
আরো একটার সন্ধানে রোজ ছোটা।
আসছে ভীষণ ক্ষমাহীন দুর্দিন
একটা একটা মৃত্যুর ফরমানে
এসে চলে যায় গভীর আঘাত রেখে।

পেঁজা পেঁজা মেঘ রোজ রোজ ভেসে থাকে।
তুলোর মতন, তুলোময় ব্যান্ডেজ
বাঁচাতে পারেনি। রক্তের স্রোতগুলো
বেয়ে চলে গেছে। বঙ্গোপসাগরের
সাথে মিশে গেছে নদী উপনদী বেয়ে।

আমার সবুজে আফগানি ছোপ নেই।
এখানে সূর্য বৃত্তে সুসংহত।
প্রতিদিন দেখি ছিটকে পরিধি থেকে
রক্তের ছোপ প্রান্তের দিকে গাঢ়।
বন্ধু দেখেছ? আকাশের শার্ট লাল।
মিনারের দেখ পেন্সিলে অবসাদ।
বন্ধু আমার আটপৌরে জীবনে
কবিতার আজ সহসা হয়না চাষ।

তবু বিশ্বাস, দৃঢ় বিশ্বাস রাখি।
এই দুর্দিন একদিন যাবে কেটে।
বিনা প্রয়োজনে রক্তের অপচয়
বন্ধ হবেই। নির্বোধ বিশ্বাসে
অপচয় নেই আর কোনো জীবনের।

বন্ধু, জানোতো ঘুমলে স্বপ্ন আসে।
ঘুম ও মৃত্যু হাত ধরাধরি হাঁটে।

২০১৪-১২-০৫ ১৬:৩৩
খুলনা
