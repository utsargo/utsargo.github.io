---
title: "পরিচিতা"
date: 2016-07-02 22:30:38 +0600
published: true
layout: post
tags:
- কবিতা
- লেখালেখি
- প্রেম
- দুঃসময়
comments: true
---
পরিচিতা
এই বকুলগন্ধী কাল
আমাদের নয়।
আমাদের ঝরাপাতা,
রক্তের দাগ
দগদগে কালো পীচ
ঝলসে ওঠার নাক্ষত্রিক দিন।
পরিচিতা শোনো,
আমাদের নেই কথকতা অবসর।
শিরোচ্ছেদের পরোয়ানা আঁটা দরজায়।
ধমনীর থেকে ছলকে পড়ছে লাল।
আমাদের দেহ হিম
চোখের সামনে নিথর নির্বিকার।
পরিচিতা জানো?
আমিও বেসেছি ভালো।
ঘাসফুল বুকে
বড় মমতায় আঁকড়াই।
নিমগ্নরাতে স্পর্শ করেছ যেই
আমিও বেজেছি কামনার সপ্তকে।
পরিচিতা,
এই পরিচিত বহুদিন
হয়ত হারাবে
বিস্মরণের স্রোতে।
নির্ঘুম রাত
ক্রমশ পাড়াবে ঘুম
পরিচিতা তবু
কপালে আঁকছি চুম।