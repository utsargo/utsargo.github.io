---
title: "ভালো লাগেনা"
date: 2015-11-01 00:48:20 +0600
published: true
layout: post
tags:
- কবিতা
- লেখালেখি
- দুঃসময়
comments: true
---
আর ভালো লাগেনা এখন।
আকন্ঠ অন্ধকারে নিমজ্জিত থেকে
মাথাভরা জোনাকির সাধ পুষে রাখা।
কতটা ধারালো ছুরি
কেটে নিতে পারে
অবলীলাক্রমে,
দুপায়ে মাড়াতে পারে
মানুষের দেহ? শ্রম ও সকল সভ্যতা
ভেঙে চুরমার করে দিতে পারে।
বিষ জমে
থুথু জমে
গালি জমে কুৎসিত।
বেদনা জমছে গাঢ়
আসছে বছর বুঝি কৃষ্ণচূড়ারা
লাল হবে পরিচিত খুনে।
