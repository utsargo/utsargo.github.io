---
published: true
title: বালিকা সংকলন
layout: post
tags:
- প্রেম
- কবিতা
- লেখালেখি
comments: true
---
> বালিকা তোমার ঋতু-রতি-স্বেদে মিশে
> জেনেছি শুদ্ধি, পবিত্রতার ঘ্রাণ।

### বালিকাকে নিয়ে লেখা ক্ষুদ্রদেহ বৃহৎপ্রাণ কবিতাসমূহ ###

নভেম্বর ৩০, ২০১৪, ৮:৪৬ pm

বালিকা তোমার বুকের বোতামে ‘মানা’।
বালিকা আমিও চোরাগোপ্তা ঘাতক।
বালিকা তোমায় করবোই খুন আমি।
বালিকা জানো না? আমি অন্তর্যামী!

মে ০৬, ২০১৫, ১০:৪৩ pm

বালিকা আমার সইছে না আর তর,
বালিকা আমায় এক্ষুণি নক কর!

মে ০৮, ২০১৫, ১২:১৯ am

বালিকা তোমার চোখে জল ঠোঁটে রোদ।
বালিকা আঁকছ এ কেমন প্রতিশোধ?

মে ০৮, ২০১৫, ১২:৪৭ am

বালিকা কখন পড়বিরে ভেঙে মেঘ?
বালিকা জানিস? এবুকে তুমুল খরা...

মে ০৮, ২০১৫, ১২:৫২ am

বালিকা জেনেছে ব্যথার সান্ধ্যভাষা।
বালিকা জানাবে আমায় সে গূঢ় কথা?

মে ০৮, ২০১৫, ১:০৭ am

বালিকার চোখে তারাপুঞ্জের সাধ-
মেঘ হয়ে ঢাকি তাই তার অভিমান।

মে ০৮, ২০১৫, ১:২১ am

বালিকা আমায় ক্রুশিফাই করে রাখো
আঁধারের গায়ে জীবন্ত অপরাধ।

মে ০৮, ২০১৫, ১:২৫ am

বালিকা তোমার বুদ্ধু করছে ভুল
কান টানতে বা ছিঁড়তেই পারো চুল।

মে ০৮, ২০১৫, ২:৫৭ am

বালিকা ঘুমোয় দুই চোখ ফোলা তার।
বালিকা ঘুমোলে ঠোঁট কাঁপে অভিমানে...

মে ০৮, ২০১৫, ৩:৩৮ pm

বালিকা তোমার কখন ভাঙবে রাগ?
পরের লাইন আসছে না ছাই মনে!

মে ০৮, ২০১৫, ৯:৩৮ pm

বালিকা আমার অভিমান কেন আগে
ঠোঁট ছুঁয়ে গেলো বেয়াদব কোল্ডড্রিঙ্কস?

মে ১২, ২০১৫, ১২:১৮ am

বালিকা তোমার এক্সাম কেন কাল?
বালিকা আমার লাগছে না আর ভালো।

মে ১২, ২০১৫, ১২:৪৬ am

বালিকা কখন রাত্তিরে ভাত খাবে?
বিছানায় শুয়ে অস্ফুট খুনসুটি...

জুন ০৭, ২০১৫, ১২:৫৩ am

বালিকা তোমার চিবুকের গিলোটিনে
কাটা পড়ে গেছে নতজানু এই মাথা।

জুন ১৪, ২০১৫, ১:৫৪ am

বালিকা তোমার শ্বাসরোধী অভিমান
বালিকা আমার মৃত্যুর পরোয়ানা।

জুলাই ০২, ২০১৫, ১০:৫৩ pm

বালিকা এখানে রাত্রি নামে না জানো?
সুররিয়ালিস্ট কল্পনা মধুমাস।
আমার স্বেদের গাঢ় শিশিরে ভিজে
কীভাবে জমবে ও বুকে সবুজ ঘাস?
তবুও বালিকা, প্রেয়সী বালিকা জেনো
তুমুল খরায় সবুজের নেশা মেখে
আমিও ভীষণ চাতক-তেষ্টা নিয়ে
পাঁজর পুড়িয়ে বুক খুঁড়ে নেবো জল।

Sep 04, 2015, 1:19 AM

বালিকা তোমার দেহ থেকে ছিঁড়ে স্তন
আমার পাঁজরে ক্ষতর সমান করে
আঁকবো কী আমি নীলাভ হতাশ্বাসের
ধুলমাখা প্রেম হৃদয়ের কাছে গাঢ়?

Sep 05, 2015, 1:09 AM

বালিকা আমার মেঘলা রাতের ঘোরে
চন্দ্রমগ্ন একাকী অকস্মাৎ
পায়ের তলায় রূপোরঙ ল্যাম্পপোস্ট
হঠাৎ বিঁধছে সুতীক্ষ্ণ তার ফলা।
আমি ঘরে ফিরি, ঘর ফেরে রাস্তায়
আমি পথে নামি, ঘুমায় ক্লান্ত পথ।
আমি মেঘ থেকে নেমে আসে দেখি কালি
আমাকে ভেজায় অন্ধকারের রাত।
বালিকা আমার মুক্তি মিলবে কবে?
বিহ্বল রাতে বিমূর্ত নিঃশ্বাস
ছুঁয়ে ছুঁয়ে কবে শুদ্ধ হবার দিন?

Sep 15, 2015, 2:41 AM

বালিকা, জানো কি? নিমগ্ন এইরাতে
মগজের ভাঁজে পরত পরত ধোঁয়া
তবুও এ অধর ভোলেনি স্পর্শ সেই
হৃদয়ের থেকে, খসে পড়া এক তারা
একটি নিমেষ, অধরে অধর ছোঁয়া।

Oct 08, 2015,11:38 PM

মেঠো চাঁদের ডাক শুনেছি
অন্ধকারে সাঁতরে পাড়ি
বালিকা এই পীচের সাথে
আমার হবে ভীষণ আড়ি।
যুদ্ধ ভীষণ, রক্ত ভীষণ
ঘাম গলে জল স্বেদের গভীর
সুঘ্রাণে তার নিয়ম ভেঙে
বেয়নেটের প্রেমের গাঁথা
শরীরে ফেটে রক্তস্রোতে
বালিকা তোর দুহাতে আজ
খুন হবো তাই সাঁতরে আসি
আমার যত অন্ধকার আর
নিস্পৃহতার অবহেলা।

Oct 29, 2015, 9:51 PM

বালিকা আমার ব্লাইন্ডস্পটের মোড়ে
গাঢ় নিঃশ্বাসে ছড়ালে কী সুবাতাস!

Oct 29, 2015, 11:59 PM

বালিকা তোমার এ তীর শব্দভেদী-
আমার বুকের ভেতর সে চিৎকার
স্তব্ধ আকাশে বেদনার নক্ষত্র
জানলো না আজো তারই নিষেধ জেনে।

Oct 30, 2015, 12:51 AM

বালিকা তোমার ঋতু-রতি-স্বেদে মিশে
জেনেছি শুদ্ধি, পবিত্রতার ঘ্রাণ।