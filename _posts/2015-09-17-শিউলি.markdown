---
published: true
date: 2015-09-17 00:44:29 +0600
title: "শিউলি"
layout: post
tags:
- প্রেম
- কবিতা
- লেখালেখি
- ডুব
comments: true
---
আঁধারের বুকে
একসারি নক্ষত্র বুনে দিলে
ভোরবেলাটায় তারা ঘাসের ওপর
শিউলির ঘ্রাণ মেখে ঝরে পড়ে টুপটাপ।

বুকের ভেতরটায়
সবুজ সবুজ দিনগুলো
ফ্যাকাসে রক্ত দিয়ে বয়ে যায়
গাঢ়।
আর মেঘলা দিনগুলোয়
যদি একঝাঁক পায়রা ওড়াও
ভোরবেলাটায় তারাও জানো কি?
ঘাসের ওপর
শিউলির ঘ্রাণ মেখে ঝরে পড়ে টুপটাপ।

ঝরে পড়লে ব্যাকুল কামনায়,
ঝরে পড়তেই
আহা! বুকের পাঁজরে
শ্বাসের দখিন বাতাসের মত
সুঘ্রাণ বেঘোরে ঢুকে পড়ে
আর কোথাও সেখানে
এক উঠোন সবুজের মোহ,
ভোরবেলাটায় তারা ঘাসের ওপর
শিউলির ঘ্রাণ মেখে ঝরে পড়ে টুপটাপ।

জড়িয়ে নিয়েছি আমার পৃথিবী-
মানুষের সহজাত সর্বনাশের নিমগ্নতায়।
কাল পীচ, অন্ধকারে গাঢ় মিশে মিশে
কিভাবে জানিনা জমাট বেঁধেছে
আমার শরীরে।
যদি আঁকো চুম্বন (হোক উপহাসে)
চুম্বনগুলো-
ভোরবেলাটায় ঘাসের ওপর
শিউলির ঘ্রাণ মেখে ঝরে পড়ে টুপটাপ।

নক্ষত্র, পায়রা আর স্বেদসিক্ত শ্বাস, চুম্বন
জগতের সমস্তকিছুই
এই দুঃখের দিনশেষে
ভোরবেলাটায়
নিশ্চিত
শিউলির ঘ্রাণ মেখে ঝরে পড়েবেই টুপটাপ।

Sep 17, 2015, 12:43 AM
Dhaka
