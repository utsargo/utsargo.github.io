---
title: "অন্ধকারের গান"
date: 2015-11-02 00:48:01 +0600
published: true
layout: post
tags:
- কবিতা
- লেখালেখি
- দুঃসময়
comments: true
---
অন্ধকারের গান, কান পেতে শোনো প্রিয়তমা,
আমিও শুনছি, প্রতিদিন তার ক্রমশঃ স্পষ্ট স্বর।
রাস্তায় পড়া মৃতপ্রায় কেউ রক্তে আঙ্গুল ডুবিয়ে
কার নাম করে আঁকিবুঁকি? কার মুখ ছুঁতে তার ইচ্ছে?
আমার মতই তার দিন গেছে বই শুঁকে শুঁকে প্রেমিকার?
একটুও চোখে চোখ না রেখেই বহুদূর হেঁটে আসত?
নাকি সস্তার কফিশপে বসে জলফড়িঙের চাষবাস?
যারা নামহীন, তাঁদের প্রেমের পান্ডুলিপির খসড়ার,
কারা যেন ছিঁড়ে ফেলে প্রতিদিন আগত দিনের সংলাপ
পেট্রোল ঢেলে মানুষ পুড়িয়ে কেউ খুঁজে পায় উত্তাপ।
অন্ধকারের গান, তোমাকেও খুঁজে নেবে প্রিয়তমা,
আমাকেও খুঁজে নেবে, পালাবার পথ নেই জানা।
অন্ধকারের গান, আমাদের চিনে নেবে ঠিক,
যারা ভালোবাসে জেনো, তারা কেউ জীবিত থাকে না।
