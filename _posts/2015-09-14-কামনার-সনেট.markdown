---
published: true
date: 2015-09-14 20:23:37 +0600
title: "কামনার সনেট"
layout: post
tags:
- প্রেম
- কবিতা
- লেখালেখি
comments: true
---
আঁধার সঘন হয়- সন্ধ্যা নেমেছে নিস্প্রভ।
কিছুকাল আগে ছিল যে আবীর ছড়ানো আকাশে,
ব্যাথায় বেগুনী করে যার আছে শোকেরা নীলাভ।
মানুষ প্রেমিক হয়, ধরা দেয় কারো বাহুপাঁশে।
সময় স্তব্ধ করে কারো বুকে কামিনীর ঘ্রাণ
আর কারো স্বেদে মেশে। জীবনের তৃষ্ণায় রতি
মোছেনা বেদনা কোনো, পাশাপাশি খুঁজে নেয় স্থান।
ব্যাথা ঔষধি হয়, একাকার লয়-ক্ষয়-স্থিতি।

নগর পেছাতে থাকে মেনে মানুষের সাধ যত।
প্রাজ্ঞ প্রাচীন বন- তারমাঝে কুঞ্জ লতার।
আদম আবার হয় প্রথম নারীতে উপগত,
এখানে প্রেমিক ঠিক, ভুল তথাগত অবতার।
যাকিছু হয়নি বলা এশরীর তোমায় বলুক,
নোনা স্বেদ কথা কয়, ঠোঁটে-ঠোঁট চিবুকে-চিবুক।

২০১৪-০২-১২ ১৭:৩৭
খুলনা
