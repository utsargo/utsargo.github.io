---
published: true
date: 2016-11-25 23:43:49 +0600
title: "ছুটি"
layout: post
tags: ["কবিতা", "প্রেম"]
--- 
উপকূলের গেওয়া গাছ শীতের ছুটিতে সটান দাঁড়িয়ে।
মনসা-বটের গৃহী সাপটাও
কোটরে কোথায় ছুটিতে লুকোলো।
পরিযায়ী পাখিদের ঝাঁক
আরেক গোলার্ধ থেকে এলো ভ্যাকেশনে।
কখন তোমার ছুটি?

জোনাকির ছুটি হয় সারারাত নক্ষত্র জ্বেলে।
টুনাটুনি পিঠে করে-
বাঘমামা নিমন্ত্রণে যায়।
চাতক-যাচিত ছুটি মিলে যায় আষাঢ়ের দিনে।
মেঘেরা ছুটিতে যায়,
জুবুথুবু সূর্য শীতের-
আকাশে ছড়াতে থাকে নির্মোহ রোদ।
কখন তোমার ছুটি?

বছরগুলোর ছুটি মেলে।
বয়সের খাতা ভারি হয়-
আমার দেউলেপনা ক্রমে বাড়ে বয়সের সাথে।
বৈরাগ্য-মেদুর দিনে
জ্বেলে বসি কামনার হোম-
ভালোবেসে।
তোমার কখন ছুটি? কখন সময় হবে?

বালিকা জানো কি?
খুব গাঢ় ছুঁয়ে দিলে বুকের শিশির
আমাদের মিলে যাবে কামনার বোধি।